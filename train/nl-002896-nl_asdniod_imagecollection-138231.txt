In 1981 ontving het NIOD, via het consulaat in Vancouver, ...

In 1981 ontving het NIOD, via het consulaat in Vancouver, ongeveer 6000 negatieven van opnamen vervaardigd door het voormalige Duitse fotopersbureau Stapf Bilderdienst, dat in Amsterdam gevestigd was. Een Canadese militair wist het materiaal tijdens de roerige bevrijdingsdagen mee te nemen. Jonge Joden in het werkdorp Wieringermeer. Op 3 oktober 1934 werd het joodse werkdorp in de Wieringermeer geopend. Het doel van het werkdorp was het in veiligheid brengen van gevluchte jonge Duitse Joden. Na een tweejarige opleiding tot boer, tuinder, bouwvakker of ambachtsman moesten ze weer naar een ander land emigreren, zo was de opzet. Uiteindelijk zouden bijna zevenhonderd Duitse joodse werkers naar het buitenland vertrekken. Daarvan kwamen er ongeveer tweehonderd legaal of illegaal in Palestina terecht. Toen de Duitsers in mei 1940 Nederland bezetten, verbleven er nog driehonderd joodse mannen in het werkdorp. In 1941 drongen plaatselijke NSB-leiders aan op opheffing van het kamp. Ze wilden er een opleidingskamp van het agrarisch front vestigen. Deze foto werd gemaakt tijdens een bezoek van een Duitse delegatie aan het kamp tussen mei 1940 en maart 1941. Op 20 maart 1941 (dus na het maken van de foto!) zou het werkddorp onder leiding van de beruchte SD-chef Willi Lages voor een groot deel worden leegehaald. In zeven bussen werden ongeveer 200 joodse jooodse mannen naar Amsterdam overgebracht, waar ze tot hun verrassing en opluchting weer werden vrijgelaten. Iedereen werd bij particulieren ondergebracht. Na twee bomaanslagen van de illegaliteit besloten de Duitsers in juni 1941 driehonderd Joodse jonge mannen als represaille op te pakken en af te voeren. De werkdorpers kregen bericht dat de Duitsers hen thuis zouden ophalen om hen terug te brengen naar de Wieringermeer. Een aantal van hen rook onrad en dook onder. Tussen de zestig en twee honderd mannen vielen door de list in Duitse handen en werden naar het concentratiekamp Mauthausen gebracht om nooit meer terug te komen.