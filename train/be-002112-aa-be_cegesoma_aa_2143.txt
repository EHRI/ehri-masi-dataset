Archief van het gerechtelijk onderzoek tegen von Falkenhausen en Reeder.

ca. 2900 nrs. (5 s.m.).

Dit bestand bevat administratieve stukken (periode 1936-1951) inzake het eigenlijke gerechtelijk onderzoek tegen von Falkenhausen en Reeder. We onderscheiden drie verschillende deelbestanden: een (deel)bestand betreffende het gerechtelijk onderzoek tegen von Falkenhausen en Reeder door het Krijgsauditoraat te Luik (ca. 4 s.m.), betreffende het proces tegen von Falkenhausen, Reeder, Bertram en von Claer voor de Krijgsraad van Brabant (ca. 0,75 s.m.) en betreffende de beroepsprocedure bij het Krijgshof te Brussel (slechts enkele omslagen). Uiteraard zijn heel wat documenten voor deze gids relevant, omdat ze betrekking hebben op de Jodenvervolging tijdens de bezetting. Interessant zijn in elk geval de processen-verbaal van verhoren van de verantwoordelijken en hun medestanders, uit de periode 1948-1950. Zie o.a. de verhoren van Constantin Canaris (nr. 804), Eggert Reeder (nrs. 1871, 2761, 2772), Friedrich Wimmer (nrs. 2174 en 2175), Wilhelm von Hahn (nrs. 2461 - 2463), Johannes Düntze (nr. 2665) en Alexander von Falkenhausen (nr. 2730). Daarnaast noteren we ook originele documenten, zoals briefwisseling, rapporten, circulaires, nota’s enz., vaak voorzien van een authentieke vertaling. Quasi alle stukken betreffende onderzoeksdaden in de periode 17-24 maart 1950 bevatten bijvoorbeeld informatie over de organisatie van de Jodenvervolging in België; zie nrs. 2730 - 2763 (1941-1950). Zie ook de stukken gevormd door Gruppe VII Fürsorge, inzake de ‘Jodenverordeningen’ (nrs. 2829 - 2833) en de uitvoering van de anti-Joodse maatregelen (nrs. 2834 - 2839) uit de periode 1940-1949. Ten slotte vermelden we nog het rapport over de vertaling van de documenten over de deportatie van Joden dat werd overgemaakt door de verdediging.