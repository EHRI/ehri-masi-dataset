Šeinė Sideraitė

44 files

Lietuvos centrinis valstybės archyvas 2001-05-29 iš Šeinės Sideraitės Asmens dokumentų perdavimo ir priėmimo valstybiniam saugojimui sutartimi Nr. 1 perėmė nesutvarkytus 1947–2001 m. dokumentus, iš viso 2 dėžes.
2003 m. Šeinės Sideraitės fondas Nr. R-933 sutvarkytas. Sudarytos 44 bylos, kurios įrašytos į apyrašą Nr. 1.

Šeinė Sideraitė gimė 1921-02-09 Lazdijuose.

1932 m. baigė Lazdijų žydų pradžios mokyklą, kurioje mokėsi hebrajų kalba. 1932–1940 m. mokėsi Lazdijų „Žiburio“ gimnazijoje. 1940–1941 m. studijavo Kauno Vytauto Didžiojo universiteto Medicinos fakultete. 1941 m. vasarą evakavosi į Sovietų Sąjungą ir apsigyveno Tadžikijoje. 1941–1945 m. studijavo Stalinabado (dabar Dušanbė, Tadžikija) Medicinos institute bei dirbo preparatore, medicinos seserimi, gydytoja. 1945 m. grįžo į Lietuvą ir buvo priimta į Vilniaus valstybinio universiteto Medicinos fakulteto 5-ąjį kursą. Studijuodama dirbo Lietuvos TSR sveikatos apsaugos ministerijoje Kadrų skyriaus vyriausiąja inspektore.

1947–1954 m. Š. Sideraitė dirbo Vilniaus I tarybinėje ligoninėje terapeute ordinatore, nuo 1953 m. – ir endokrinologe antraeilėse pareigose. 1948–1950 m. dėstė Medicinos seserų-akušerių mokykloje Vilniuje. 1954–1960 m. – terapeutė endokrinologė Lietuvos TSR sveikatos apsaugos ministerijos specpoliklinikoje, 1960–1967 m. – endokrinologė Vilniaus I tarybinėje ligoninėje, 1967–1999 m. – endokrinologė Vilniaus universitetinėje klinikinėje ligoninėje.

Specializavosi klinikinės endokrinologijos srityje, buvo viena endokrinologijos tarnybos Lietuvoje organizatorių. 1956 m. išrinkta Respublikinio priešstruminio komiteto pirmininke, 1961 m. – Lietuvos TSR sveikatos apsaugos ministerijos neetatine vyriausiąja endokrinologe, 1962 m. – Lietuvos TSR endokrinologų mokslinės draugijos valdybos nare. 1963 m. dalyvavo sudarant endeminio gūžio paplitimo Lietuvoje žemėlapį.

1967 m. apgynė medicinos mokslų kandidatės disertaciją tema „Cukralige sergančiųjų aterosklerozės eigos ypatybės ir gydymas hipoglikemizuojančiais sulfanilamidais“. Klinikinės endokrinologijos temomis paskelbė per 50 mokslinių straipsnių, perskaitė nemažai pranešimų gydytojų mokslinėse konferencijose Lietuvoje ir Sovietų Sąjungoje.

1966 m. Š. Sideraitei buvo suteikta aukščiausioji gydytojos terapeutės endokrinologės kvalifikacija.

Šeinė Sideraitė mirė 2005 m. kovo 15 d.

Autorės mokslo darbai (disertacija, straipsniai, pranešimai), atsiliepimai, recenzijos, užrašai; asmens, mokslinės, tarnybinės ir visuomeninės veiklos dokumentai: mokslo baigimo diplomas, pažymėjimai, darbo licenzija, autobiografijos, charakteristikos-rekomendacijos, prašymai kelionėms į užsienį, autorės gautų apdovanojimų dokumentai, stažuočių, konferencijų, seminarų pažymėjimai, sertifikatai, įsakymai, pažymos apie paskyrimus, perkėlimus tarnyboje, komandiruotes, endokrinologijos tarnybos Lietuvoje organizavimo, skydliaukės tyrimo, veiklos Respublikiniame priešstruminiame komitete dokumentai, autorės atestacijų dokumentai, sutartys su „Mokslo“ leidykla dėl knygų recenzavimo, kvietimai-programos į gydytojų kvalifikacijos kėlimo renginius, jubiliejinius vakarus, koncertus, spektaklius, parodas, žydų kultūros renginius, asmenų ir organizacijų laiškai autorei ir autorės laiškai asmenims bei organizacijoms, straipsniai apie autorę, autorės surinkti dokumentai.