Getuigen Verhalen, Porgel & Porulan in het verzet, interview BVA

Slechts spaarzaam wordt aan joods verzet aandacht geschonken. Toch waren joden actief in onder meer communistische en sociaal-democratische verzetsgroepen, bij de Ordedienst en tijdens de Februaristaking. De PP-groep, vernoemd naar de fantasiebeesten Porgel en Porulan in het clandestien verschenen nonsensrijm De Blauwbilgorgel van Cees Buddingh, stond onder leiding van Bob van Amerongen en Jan Hemelrijk, die beiden een joodse vader hadden. De groep was tevens een van de 38 Amsterdamse verzetsgroepen die zich in 1944 verenigden in de federatie Vrije Groepen Amsterdam (VGA). Deze groepen, waarvan zo'n 20 procent van de werkers een joodse of halfjoodse achtergrond had, speelden een cruciale rol bij de redding van de in Amsterdam woonachtige joden, die grotendeels tussen juli 1942 en september 1943 werden opgepakt en afgevoerd. Tot aan de dag van vandaag staat met betrekking tot het verzet vooral de LO (de landelijke Organisatie voor Hulp aan Onderduikers) in de schijnwerpers. Feitelijk werd de LO in Amsterdam pas op grote schaal actief in de zomer van 1943, toen de meeste joden al waren weggevoerd naar het oosten.