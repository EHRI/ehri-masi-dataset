Joodse straat in de Amsterdamse jodenbuurt. Stemmingsbeeld ...

Joodse straat in de Amsterdamse jodenbuurt. Stemmingsbeeld bij de Zuiderkerk, februari 1943. Deze foto is gemaakt door een amateurfotograaf, de Amsterdamse student rechten G.H. Krüger (geboren in 1911). Zijn eerste opnamen, gemaakt met een Voigtländer-camera, dateren uit de meidagen van 1940. Zo fotografeerde hij op 14 mei vanuit het zolderraam van zijn ouderlijk huis in Castricum de branden die uitbraken na Engelse beschietingen op de olietanks in de petroleumhaven van Amsterdam. In de zomer van 1940 maakte Krüger een fietstocht door Nederland om de gevolgen van het oorlogsgeweld vast te leggen. In 1943 dook Krüger onder in het Friese Oosterend omdat hij weigerde de loyaliteitsverklaring voor studenten te ondertekenen. Voor zijn vertrek had hij in Amsterdam een aantal foto's in de jodenbuurt gemaakt. Een jaar later maakte de inmiddels weer in Amsterdam teruggekeerde Krüger bij een neef opvallende foto's van zonnende onderduikers. Krüger stelde direct na de oorlog een album samen met zijn foto's uit de bezettingsjaren.