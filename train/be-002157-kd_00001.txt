Eigen Verzameling Archiefmateriaal.

ca. 38000 stukken.

Deze collectie valt uiteen in enkele honderden kleinere (sub)collecties en bestanden. Enerzijds gaat het om archieven, iconografisch materiaal, documentatie, periodieken enzoverder toevertrouwd aan de Kazerne Dossin door overlevenden van de Shoah (of hun familieleden), door oud-verzetslui, nakomelingen van slachtoffers van de Shoah, … Daarnaast bevat de verzameling ook persoonlijk archiefmateriaal (nota’s, foto’s, briefwisseling) of allerhande collecties (krantenknipsels, pamfletten, affiches) van onderzoekers, van oud-verzetsstrijders, van personen die later functies uitoefenden binnen Joodse gemeenschappen of organisaties, … Zo vinden we onder andere losse stukken, foto’s tot hele (sub)collecties geschonken door Maxime Steinberg, Nathan Ramet, Andrée Geulen, Jean Bloch, Maurice Pioro, Sylvain Brachfeld, en vele anderen. De collectie bevat ook archief van enkele organisaties, o.a. van de Union des Anciens Résistants Juifs de Belgique. Ten slotte vermelden we nog de reeksen gekopieerde archiefstukken en documentatie (zowel fotokopies en digitale kopies), waarvan de originelen bewaard worden door instellingen zoals verschillende stadsarchieven (o.a. Gent, Brussel en Antwerpen), provinciale archieven (waaronder Antwerpen), de Directie-Generaal Oorlogsslachtoffers, Nationaal Gedenkteken Fort van Breendonk, USHMM, Yad Vashem, ... Doorgaans gaat het om bestanden die elders in deze gids beschreven worden. We merken op dat de structuur en inhoud van deze collectie op moment van schrijven grondig herwerkt wordt en dus nog zal veranderen.