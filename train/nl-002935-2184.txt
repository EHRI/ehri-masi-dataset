Gemeentepolitie te Beverwijk

19,4 meter; 737 inventarisnummers

In 1870 werd de politie gevormd door één veldwachter die voor de nachtelijke rondes werd bijgestaan door twee nachtwachten of kleppermannen. Deze nachtwachten werden in 1875 vervangen door twee agenten van politie. In 1904 werd het korps weer uitgebreid met twee veldwachters die de openbare orde handhaafden. Vanaf 1930 bestond de gemeentepolitie uit 14 man. Na 1940 kwam er een tweede klerk bij. De twee veldwachters, voorheen onderdeel van de rijkspolitie van Wijk aan Zee en Duin, werden na de samenvoeging toegevoegd aan het Beverwijkse korps, het aantal kwam toen op 16 man. Na de bevrijding op 8 mei 1945, werd ook het politiekorps van Beverwijk gezuiverd, 14 politie mensen werden voorlopig geschorst. Hiervan kregen negen personen een schriftelijke berisping en vijf personen werden ontslagen wegens hun houding tijdens de bezetting. De serie registers dag- en nachtrapporten uit de oorlogsperiode bevatten veel informatie.