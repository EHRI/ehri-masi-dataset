Posizioni razziali. Ebrei non appartenenti al comune di Mantova

5 buste

Nelle buste sono contenute cartelline personali di ebrei nati a Mantova, e non più ivi residenti (ad un'altezza cronologica collocabile presumibilmente a fine 1938). Le cartelline nominative, di colore rosa salmone, risultano essere state stampate dalla Tipografia Operaia di Mantova («Tip. Operaia – Mantova 12 – 1940 XIX c. 500»). Ogni cartellina reca scritto: «Comune di Mantova, Ufficio dello Stato Civile. Posizione razziale di [segue, compilato a macchina, cognome e nome; figlio/a di; nato/a a; moglie/marito di; momento in cui risulta residente a Mantova]; annotazioni [generalmente si indica dove la persona in oggetto è residente al momento della compilazione della cartellina]». Una volta ricevuta l'informazione da parte dell'ufficio di stato civile della città ove la persona considerata appartenente alla "razza ebraica" era residente alla fine del 1938, l'ufficio di stato civile di Mantova doveva apporre l'indicazione "di razza ebraica" nel registro di nascita relativo. La cartellina veniva poi aggiornata, con l'invio delle informazioni relative a trasferimenti e decessi.