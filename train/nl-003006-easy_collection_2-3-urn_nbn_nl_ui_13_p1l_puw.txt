Getuigen Verhalen, Boerinnen en boerendochters in de Tweede Wereldoorlog, interview 07

De geïnterviewde is een boerendochter. Met een meid, een knecht, acht kinderen, vader en moeder woonde men op een boerderij in Mill. Zij beschrijft de boerderij, die in de jaren 20 nieuw gebouwd was, en het alledaagse leven voor de oorlog. Op 10 mei 1940 evacueerde het gezin naar Wanroij. Toen men terug kwam, stond de boerderij er nog. Er was wel geplunderd en de schuur was verwoest. Ook de boerderijen van de buren waren verwoest. De geïnterviewde beschrijft de noodwoningen van de buren. Zij praat over het alledaagse leven op de (niet verwoeste) boerderij tijdens de bezetting en heeft het over de werkverdeling tussen mannen en vrouwen en over oorlogspleegkinderen die uit Eindhoven kwamen. Een van haar broers heeft bij de boerenstaking een week in het concentratiekamp Vught gezeten, een andere broer was onderduiker. De geïnterviewde maakt deel uit van de ervaringsgemeenschap van boerinnen en boerendochters tijdens de Tweede Wereldoorlog die vertellen over het leven in noodwoningen.