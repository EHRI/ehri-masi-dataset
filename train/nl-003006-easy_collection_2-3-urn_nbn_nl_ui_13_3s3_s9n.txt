Getuigen Verhalen, Burgerarbeiders in kamp Vught, interview 08

Herinneringen van inwoners uit Vught en Cromvoirt aan het bestaan van een concentratiekamp in hun directe omgeving en aan de hulp die aan gevangenen kon worden verleend door personen die vanwege hun dagelijks werk regelmatig in het kamp kwamen. Geïnterviewde 08 (* 1920) deed allerlei klussen voor het kamp, o.a. prikkeldraad bevestigen aan de binnenkant van de treinwagons. Verder vervoerde hij goederen met paard en wagen. Gevangenen hielpen hem met op- en afladen. Hij kwam ze ook wel tegen onderweg naar Den Bosch. Hij heeft het inladen van gevangenen in de trein gezien en gehoord. Geïnterviewde vertelt dat je moest uitkijken wanneer je keek naar wat er gebeurde, hij heeft eens een klap gekregen met een geweerkolf. Zijn broer is ook nog eens opgepakt vanwege hulp aan gevangenen. Iedere dag werkte hij op het kamp. Zijn vader en broers durfden of wilden niet. Geïnterviewde noemt de goede verdiensten wanneer je meewerkte, en de invordering van paard en wagen wanneer je dat niet deed. Hij denkt regelmatig aan zijn ervaringen in het kamp, maar of hij het na de oorlog heeft bezocht, komt niet ter sprake.