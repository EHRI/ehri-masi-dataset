Kamp van Hoop en Wanhoop, Getuigen van Westerbork, 1939-1945, interview 10 - Trudel van Reemst-De Vries

Trudel van Reemst heeft in het ziekenhuis in Westerbork als verpleegster gewerkt. Ze wordt in 1914 in Frankfurt am Main geboren in een burgerlijk joods gezin. Op haar elfde jaar verhuist Trudel met haar ouders en jongere zusje naar Nederland. Zij woont eerst in Eindhoven en later in Den Haag. Na de HBS volgt ze een opleiding voor apothekersassistente. Ze krijgt een baan als verpleegster in het joodse ziekenhuis in Rotterdam. In april 1937 vertrekt ze naar Spanje om er als verpleegster te helpen. In het Hollandse Hospitaal in Spanje leert zij haar toekomstige man, de niet-joodse arts Theo van Reemst, kennen. Terug in Nederland sluit ze zich aan bij het verzet. In november 1942 wordt Trudel gearresteerd en overgebracht naar de gevangenis in Scheveningen waarna zij in Westerbork terechtkomt. Ze zou er zes maanden blijven.