Archivio della Congregazione degli Affari Ecclesiastici Straordinari

La Congregazione degli Affari Ecclesiastici Straordinari nasce con papa Pio VII nel 1814, quale istituzione permanente e consultiva, a disposizione della Segreteria di Stato nella trattazione degli affari ecclesiastici. La Congregazione diventa dapprima Consiglio per gli Affari Pubblici della Chiesa (costituzione di Paolo VI Regimini Ecclesiae universae del 1967) e poi è trasformata nella seconda sezione della Segreteria di Stato (costituzione Pastor Bonus del 1988, firmata da Giovanni Paolo II).

A seguito della riforma curiale del 1908, l’azione della Congregazione è limitata agli affari per i quali occorre alla Santa Sede procedere d’intesa con i Governi civili, massimamente in relazione ai concordati. I compiti della Congregazione vengono definiti nel Codice di Diritto Canonico del 1917, al canone 255, specificando la sua competenza in relazione alle nomine episcopali per i paesi in cui ci sono accordi («pacta»).