Kabinet van de rector. Dienst voor Academische aangelegenheden.

99 s.m.

In dit bestand zijn een aantal reeksen relevant. Een algemene bron zijn de verschillende registers: inschrijvingsregisters voor de periode 1817-1961 (die o.a. rolnummer, naam en voornaam, leeftijd, geboorteplaats, vroegere studies, gekozen studierichting vermelden), alfabetische registers van de ingeschreven studenten, registers van ingeschreven studenten per studierichting, registers van de examenuitslagen, … Onder 4A2_4 vinden we de reeks ingekomen en uitgaande briefwisseling (1817-1940), geklasseerd per academiejaar en onderverdeeld op onderwerp. Onderwerpen zoals “vreemde studenten”, “studentenverenigingen”, “incidenten”, … zijn vaak voor deze gids interessant. Zie o.a. (4A2_4) doos 222, map 323 en doos 254, map 323 (over de Association des Étudiants Juifs de Gand, 1927 en 1936); doos 207, map 323(b) (o.a. statuten van de AEJG); doos 239, map 20(a) (inzake uit Duitsland gevluchte/verbannen Joodse professoren, 1933); … Onder 4A2_5 vinden we de zgn. “oorlogsdossiers” uit de periode 1940-1951. Doos 2 van deze dossiers bevat o.a. een dossier met briefwisseling en een dik pak formuliertjes waarin het universitair personeel verklaart niet van Joodse afkomst te zijn (1940), een dossier met informatie over Joodse studenten (1941-1942) en (fotokopies van) een schrift inzake boeken (o.a. van Joodse auteurs of over Joodse thema’s) die op bevel van de bezetter naar het Giftschrank werden verbannen en niet mochten ontleend worden (1940). Doos 3 ten slotte bevat een dossier inzake “incidenten o[nderwijzend] p[ersoneel]” (1940-1944) waaronder briefwisseling inzake de Joodse onderzoeker J. Rappaport.