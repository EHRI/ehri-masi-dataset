Archief Mendels-Stokvis

0,55 meter; 219 inventarisnummers

Maurits Mendels (1868-1944), jurist; voor de SDAP lid van de Tweede Kamer 1913-1918 en van de Eerste Kamer 1919-1937. Het archief bevat persoonlijke stukken van de diverse familieleden. Een aparte groep stukken binnen het archief bestaat uit de Westerbork- en Theresiënstad-correspondentie, die mevr. Judica H. Mendels na de bevrijding verzamelde. Het gaat hierbij ten dele om afschriften van brieven die Judica H. Mendels (Pup), een zekere Alfred (van hem is geen achternaam bekend), alsmede Simon Rosenbaum vanuit Westerbork aan Lot Noë hebben verstuurd. Omdat vanuit het kamp slechts beperkt brieven mochten worden verstuurd, heeft mevrouw Noë hiervan doorslagen vervaardigd om deze onder hun kennissenkring te verspreiden. Daarnaast gaat het ook om originele brieven van Judica H. Mendels, Henriëtte S. Mendels-Stokvis, Maurits Mendels en enige anderen, die Judica H. Mendels na de oorlog mogelijk van de geadresseerden terug heeft gekregen.