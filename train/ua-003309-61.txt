Колекція кінофотодокументів КГБ УРСР

205 одиниць постійного зберігання мікрофільмів документів; 1959–1967 рр., 2 одиниці обліку; 43 одиниці постійного зберігання кінодокументів 1972 р.

Колекція формувалась за рахунок надходжень мікрофільмів трофейних німецьких документів періоду Другої світової війни, придбаних з оперативною метою в Американської асоціації істориків у 1959 р., мікрофільмів звітних документів ВЧК–ВУЧК, Катеринославської, Кримської, Одеської і Подільської губернських надзвичайних комісій 1917–1921 рр., знятих у ЦА КГБ СРСР у 1966–1967 рр., та документальних фільмів.

Мікрофільмовані документи імперського міністерства у справах східних окупованих територій та його керівника А. Розенберга:

•	документи про діяльність німецької окупаційної адміністрації в Україні;

•	доповідні про дії партизанських загонів і груп та підпілля в Україні;

•	документи про діяльність німецької окупаційної адміністрації в Білорусії та Прибалтиці;

•	доповідні та повідомлення про соціально-політичне й економічне становище на окупованих територіях СРСР;

•	доповідні та повідомлення про реагування населення окупованих територій на заходи німецької адміністрації, події на фронті;

•	документи про відправку робочої сили на підприємства Німеччини та країн-сателітів;

•	пропозиції щодо створення адміністративно-територіальної системи на окупованих територіях СРСР;

•	пропозиції представників української, білоруської та російської громадськості про створення національних органів влади й управління;

•	документи про контакти представників українських національних організацій та митрополита УГКЦ А. Шептицького із представниками німецької окупаційної адміністрації;

•	характеристика соціально-політичного й економічного становища в Галичині;

•	документи про створення «Українського національного визвольного комітету» під керівництвом П. Шандрука;

•	документи про розслідування вбивства рейхскомісара Білорусії Кубе.


Документи тилових органів Вермахту періоду війни проти СРСР:

•	накази, розпорядження;

•	доповідні, повідомлення, бюлетені, донесення, звіти про стан тилу, рух військовополонених, дії партизанських загонів і груп та радянського підпілля, окупаційний режим, настрої населення;

•	протоколи допиту військовополонених та партизанів і підпільників;

•	огляди про роботу поліцейських підрозділів;

•	фотокопії партизанських газет та листівок;

•	документи нарад з питань боротьби з партизанським рухом;

•	документи про місцеві військові формування: а) східні частини; б) козацькі частини; в) туркестанські, мусульманські й інші частини;

•	характеристика груп населення окупованих територій за національною, політичною та соціальною ознаками;

•	повідомлення розвідувальних та контррозвідувальних підрозділів штабів тилових органів груп армій «Південь», «Центр», «А», «В»;

•	документи про створення резидентур для роботи у радянському тилу та в районах активної діяльності партизан;

•	документи про діяльність окремих агентів із розробки радянського й ОУНівського підпілля в Україні на окупованих територіях СРСР;

•	документи про взаємовідносини німецьких і румунських окупаційних адміністрацій на Півдні України;

•	документи про участь Словаччини у війні проти СРСР;

•	довідка про партизанській рух у Польщі 1939–1944 рр.;

•	документи про ситуацію в Угорщині 1944 р.;

•	військові щоденники штабів залізничних частин періоду війни із СРСР;

•	звіти про діяльність радянських партизан на залізничних комунікаціях;

•	звіти про диверсії та руйнування залізничних магістралей на території окупованих районів СРСР;

•	документи про розгром німецьких частин і з’єднань на Східному фронті.