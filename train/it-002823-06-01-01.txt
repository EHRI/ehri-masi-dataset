Gli ebrei a Venezia 1938-1945. Una comunità tra persecuzione e rinascita

Buste 3.

Tutta la documentazione gestionale della mostra è sempre stata conservata unitariamente presso la
biblioteca archivio Renato Maestro, distinta in una parte di carte organizzative – verbali,
corrispondenza della commissione e comunicazioni successive all’allestimento del 1995 per la
riproposizione della mostra presso altre sedi in Italia e all’estero – e in una miscellanea di facsimili
dei documenti raccolti ed esaminati, derivanti quindi sia dallo stesso archivio storico della Comunità
ebraica di Venezia, comprensivo dai primi anni novanta dei fondi privati di Giorgio Rossi e di Paolo Sereni, che da archivi pubblici – in particolare l’Archivio centrale dello Stato e l’Archivio di Stato di
Venezia – e privati.

Conserva documentazione inerente all’organizzazione e all’allestimento della mostra documentaria
sulla Comunità israelitica veneziana negli anni delle Leggi razziali e delle Deportazioni, promossa
dalla Comunità stessa e sponsorizzata nella sua prima edizione dalle Assicurazioni Generali e in
quella successiva da Regione Veneto, Provincia e Comune di Venezia. Fu allestita nell’autunno del
1988, per l’anniversario della promulgazione delle Leggi razziali, presso la Fondazione Scientifica
Querini Stampalia con il titolo “Gli ebrei a Venezia. 1938-1943”, a cura della dottoressa Renata Segre.
L’esposizione venne riproposta in altre sedi come mostra itinerante.
La mostra fu poi riproposta in una versione aggiornata al 1945 in occasione del cinquantenario della
Liberazione, nel 1995, sempre presso la Fondazione Scientifica Querini Stampalia. A questo scopo già
nella primavera del 1994, il consiglio della Comunità ebraica di Venezia istituì una commissione
apposita, delegata alla ricerca e cernita dei documenti per l’aggiornamento dell’esposizione e la
preparazione del catalogo storico illustrativo. Facevano parte della commissione il personale
bibliotecario della Renato Maestro e la dottoressa Renata Segre, in qualità di curatrice e consulente
scientifica. Anche in questa rinnovata edizione la mostra divenne itinerante, in Italia e all’estero.
La serie si compone dei verbali della commissione, della corrispondenza con il consiglio della
Comunità e con altri enti per finalità di ricerca della documentazione, per la riproposizione della
mostra divenuta poi itinerante e per la pubblicazione del catalogo omonimo. La serie conserva
materiali sulla didattica della Shoah nelle scuole in relazione alla mostra.