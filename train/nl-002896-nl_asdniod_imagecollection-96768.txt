Omdat joden zich steeds vaker onttrokken aan de oproep ...

Omdat joden zich steeds vaker onttrokken aan de oproep zich te melden voor transport naar het doorgangskamp Westerbork, vanwaar zij verder vervoerd werden voor ‘arbeidsinzet in Duitschland’, organiseerden de bezetters enkele keren een grootscheepse razzia, waarbij buurten in de stad hermetisch werden afgesloten en alle joden in het betreffende gebied via luidsprekerwagens naar een verzamelpunt werden gedirigeerd. Ook doorzochten de Duitsers systematisch alle huizen op mensen die zich schuilhielden. Hier een man en een jongen uit Amsterdam-Zuid, die zich op 20 juni 1943 bepakt en bezakt meldden op het verzamelpunt bij de sportvelden aan het Amsterdamse Olympiaplein. Blijkens een stempel op de achterzijde werd de foto ook afgebeeld in het blad Storm-SS, het weekblad van de Germaanse SS in Nederland.