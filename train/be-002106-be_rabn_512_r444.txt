PK Antwerpen 2003 B.

654 nrs. (38,74 s.m.).

Het meest relevant (en gekend) zijn de nrs. 161 – 162, (wellicht een kopie van) het zgn. “Jodenregister” van Antwerpen. Het betreft een lijst van ca. 11250 mensen ingeschreven in dit register, die de naam, voornaam, het beroep, verblijfsadres, de geboorteplaats en geboortedatum bevat. Daarnaast bevat het bestand ook de rollen van de zgn. “Duitse afdeling” van de gevangenis van Antwerpen (nrs. 256-259; periode 1941-1944); het gaat o.a. om personen die in hechtenis werden genomen door diensten als de Geheime Feldpolizei, de Sicherheitspolizei, … Er is eveneens een zeer interessante reeks onderzoeks- en sepodossiers, in het bijzonder de nrs. 407-415 inzake “bolsjevisme-communisme”, 1919-1940; heel wat aandacht gaat hier uit naar deze stromingen binnen de Joodse bevolking. Daarnaast is vermoedelijk heel wat materiaal te vinden over politieke bewegingen actief in de Joodse gemeenschappen te Antwerpen onder de nrs. 390-406 (documentatie inzake “diverse bewegingen en verenigingen”, 1966-1970), 416-417 (“dossiers in verband met het socialisme en de socialistische beweging”, 1920-1939) en dergelijke. Ten slotte vermelden we de “dossiers in verband met collaborerende organisaties” (1944-1949) onder de nrs. 555-604, waaronder (algemene en individuele) dossiers met betrekking tot Robert Van der Heyden, bij het Arbeidsambt Antwerpen verantwoordelijk voor de verplichte tewerkstelling van Joden (nr. 559), de Organisation Todt (nrs. 587-588) en dossiers over de Wachgruppe Nordland (nrs. 590-604), waar onder nr. 599 een subdossier te vinden is over de Dossinkazerne te Mechelen.