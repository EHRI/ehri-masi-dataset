Bestand Inlichtings- en Actiediensten IAD van de Veiligheid van de Staat.

ca. 40413 mappen.

In dit bestand vinden we vooreerst algemene dossiers over de werking van de Staatsveiligheid tijdens de Tweede Wereldoorlog – zie hiervoor de inventaris van E. Verhoeyen. Interessanter voor deze gids is de reeks individuele dossiers betreffende meer dan 40000 personen, opgesteld door de Staatsveiligheid in het kader van de procedure om het statuut van Inlichtings- en Actieagent toe te kennen aan voormalige verzetsstrijders die dit statuut aanvroegen. Het gaat daarbij om allerlei verzetsgroepen maar logischerwijs vooral om agenten van inlichtingendiensten en netwerken zoals Comète, Groupe G, Wim, Tégal, Zéro, … De dossiers bevatten o.a. briefwisseling met de aanvragers, ingevulde inlichtingenformulieren (met samenvattingen van de verzetsacties van deze personen), attesten, soms ook verklaringen, getuigenissen en aanbevelingsbrieven van andere verzetsstrijders, enz.