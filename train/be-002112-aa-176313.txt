Collectie interviews uitgevoerd door medewerkers van het CEGESOMA.

1800 interviews.

Deze omvangrijke collectie bevat opnames van interviews afgenomen door medewerkers en onderzoekers van het CEGESOMA, alsook een aantal radio- en televisie-uitzendingen. Voor heel wat opnames is een transcriptie aanwezig. Alle interviews afgenomen door personeel van het CEGESOMA werden gedigitaliseerd. Ze hebben betrekking op quasi alle aspecten van het politieke, sociale, economische en dagelijkse leven tijdens het interbellum en de Tweede Wereldoorlog. We vinden er onder meer heel wat interviews in terug met personen van Joodse afkomst, zowel bekende (Edith Buch, Yvonne Jospa, Regine Orfinger, Max Gottschalk, Dov Liebermann, Marc Schreiber, Maxime Steinberg, …) als minder gekende figuren. Andere voor deze gids relevante interviews handelen o.a. over getuigenissen uit concentratie- en vernietigingskampen zoals Breendonk, Dora, Buchenwald, …; Joodse immigratie in België (zie interviews met Adolf Rosenberg en Paula Schumiliver); de communistische partij en haar verzetsbewegingen (voor Solidarité juive, zie het interview met Icek Wolfman); zionisme, meer specifiek de Hashomer Hatzair Antwerpen (zie de interviews met David Donner); JASK Antwerpen (zie interview met Aron Weisberg) en Israël (zie interviews met Joshua Hass en Mandelbaum). De verzameling bevat daarnaast nog andere interviews en uitzendingen die hier van belang zijn, o.a. een interview van Radio Judaïca, uitzendingen van de RTBF over de Holocaust en het Belgische en Duitse antisemitisme, een uitzending van de zender Europe n°1 over de Joden in Frankrijk tijdens de bezetting en een interview van diezelfde zender met (Franse) Commissaris-Generaal voor het Joodse Vraagstuk Louis Darquier de Pellepois.