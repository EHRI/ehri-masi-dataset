Algemene Diamantbewerkersbond van België.

117 nrs. (3,3 s.m.).

We vermelden hier in de eerste plaats de twee ledenboeken, die een uitzonderlijke bron vormen voor de sociale geschiedenis van de diamantsector of genealogisch onderzoek. Het gaat om registers waarin leerling-diamantbewerkers werden ingeschreven, met vermelding van naam en familienaam, geboortedatum en –plaats, woonplaats, werkgever bij wie men in de leer ging, … Bij nagenoeg alle namen staat in de boeken eveneens een foto ingeplakt. Nr. 29.86 heeft betrekking op inschrijving van leerlingen bij “fabrieken niet in regel” (1932-1935); het tweede register onder nr. 29.87 betreft leerlingen ingeschreven in 1937-1938. Het archief bevat daarnaast “verslagboeken” van de vergaderingen van de Bondsraad (voor de periode 1895-1916), het Bestuur (periode 1944-1992) en ook een verslagboek inzake het Wereldverbond van Diamantbewerkers (periode 1905-1910). Verder vinden we briefwisseling en documentatie, boekhoudkundige stukken, dossiers enz. Interessant voor deze gids is o.a. het nr. 32.116 dat nota’s en een pamflet (1946) bevat inzake de ADB tijdens de Tweede Wereldoorlog, en het heropstarten van de vakbond na de oorlog.