Spoorlijn kamp Vught, gemeente Vught; een archeologisch onderzoek voor publiek

In opdracht van het Noordbrabants Museum heeft RAAP van 1 t/m 5 maart 2017 een inventariserend veldonderzoek uitgevoerd in de vorm van een proefsleuf op het terrein van het Nationaal Monument Kamp Vught. Op het terrein zijn geen ruimtelijke ontwikkelingen voorzien. Het onderzoek viel daarmee ook niet binnen het kader van de archeologische monumentenzorg. Dat liet onverlet dat bij het onderzoek de eventuele aanwezigheid van archeologische vindplaatsen –op de formele wijze- is vastgesteld. Reden voor het onderzoek was in de eerste plaats aandacht te vragen voor de tentoonstelling ‘Opgegraven strijd. Archeologie van de oorlog’ in het Noordbrabants Museum in Den Bosch. Hier werden aan de hand van objecten en multimediale presentaties wegwijs gemaakt in de oorlogsarcheologie van de Steentijd tot de Koude Oorlog, waarbij het dramatische, menselijke verhaal achter de voorwerpen centraal stond. Aansluitend op, en in relatie tot deze tentoonstelling ontstond het idee een publieke archeologische opgraving op het terrein van Kamp Vught uit te laten voeren. Verwijzing over en weer (tussen Het Noordbrabants Museum en Kamp Vught) zou kunnen leiden tot bezoek aan elkaars museum. Verder werden in het Museum voorwerpen uit Kamp Vught getoond, die passen in het concept van de expositie in Den Bosch. Tegelijkertijd werd op die manier de archeologie van de kampen op een aansprekende manier geagendeerd en het bewustzijn over het archeologisch potentieel van dergelijke terreinen vergroot.