Bestanden van persoonlijke papieren van slachtoffers van de Holocaust en van de naziterreur.

ca. 3000 stukken (30 dozen).

Dit bestand bevat zowel originelen als kopies van archiefstukken. Het gaat hoofdzakelijk om persoonlijke documenten of documentatie zoals allerhande identiteitsbewijzen, lidkaarten, briefwisseling en postkaarten, nota’s, biografische aantekeningen, tekeningen, teksten, persknipsels, overlijdensberichten, … afkomstig van de getuigen zelf. Daarnaast noteren we ook administratieve documenten zoals attesten (vb. van de status van politiek gevangene), diverse formulieren en ook juridische documenten (vb. processen-verbaal van ondervraging, politierapporten, …). We treffen in het bestand ook dikwijls foto’s aan van de getuigen en hun familie, zowel vooroorlogse als naoorlogse foto’s. Het gaat niet alleen om portretten of familiefoto’s, maar ook om vb. Joodse jeugdorganisaties, foto’s van bij andere gezinnen of instellingen ondergedoken Joodse kinderen, herdenkingsplechtigheden, naoorlogse bezoeken aan de concentratiekampen, …