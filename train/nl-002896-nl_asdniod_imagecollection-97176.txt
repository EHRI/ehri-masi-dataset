Razzia op Joden, Jonas Daniel Meijerplein. Himmler, ...

Razzia op Joden, Jonas Daniel Meijerplein. Himmler, Seyss-Inquart en Rauter besloten een voorbeeld te stellen: de eerste razzia op joden werd een feit. Op zaterdagmiddag 22 februari 1941 verscheen een colonne Duitse vrachtwagens in de buurt van het Waterlooplein. De omgeving werd geheel afgezet. Op meedogenloze wijze werden jonge joodse mannen op het Jonas Daniel Meijerplein bijeen gedreven. Ook op de dag daarop werden vele joodse mannen opgepakt. In totaal 427 joden tussen de twintig en vijfendertig jaar werden afgevoerd en via kamp Schoorl naar het Duitse concentratiekamp Buchenwald overgebracht. Na drie maanden waren al 77 van hen omgekomen als gevolg van mishandelingen en uitputting. De overgebleven mannen werden doorgestuurd naar het kamp Mauthausen in Oostenrijk. Uiteindelijk keerde slechts een man levend in Nederland terug. Uit solidariteit met de joodse medeburgers werd op 25 februari in Amsterdam een algehele werkstaking afgekondigd: de Februaristaking.