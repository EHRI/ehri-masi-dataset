Fotocollectie.

ca. 300000 afbeeldingen.

Het CEGESOMA bewaart in haar fotocollectie heel wat stukken en deelcollecties die van belang zijn voor ons onderwerp. Zo bevat de “Collectie Spronk” foto’s genomen door Otto Kropf, Duits oorlogsfotograaf, waaronder 46 foto’s van Joden opgesloten in het concentratiekamp Breendonk (1941). Het “Fonds André Cauvin” bestaat uit foto’s genomen door deze Belgische cineast en documentairemaker. Het gaat onder meer om algemene foto’s van zijn reis naar Palestina in 1947-1948 (103 foto’s) en foto’s over o.a. de kibbutzim (80 foto’s), Bethlehem (70 foto’s), Jeruzalem (42 foto’s), de Dode Zee (38 foto’s), de Jordaan (15 foto’s), … en andere bekende steden en plaatsen in Palestina/Israël. In dezelfde collectie noteren we ook een reportage over Joden die de Franse en Oostenrijkse grens oversteken om naar Palestina te gaan (1949; 78 foto’s). Verder noteren we het “Fonds UPJB” in verband met de tentoonstelling Herbes Amères (1995); het gaat om foto’s van de panelen, teksten en afbeeldingen gebruikt in de tentoonstelling. De fotocollectie bevat ten slotte ook vele kleinere deelbestanden en losse foto’s over allerlei relevante onderwerpen zoals antisemitische incidenten in Duitsland en Oost-Europa, antisemitisme in België tijdens het interbellum, Joodse vluchtelingen (o.a. foto’s van het schip MS St. Louis), de Jodenvervolging tijdens de bezetting, de Kazerne Dossin en het Fort Breendonk, verplichte tewerkstelling van Joden in België, ondergedoken Joodse kinderen, Joodse verzetslui, …