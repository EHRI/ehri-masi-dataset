Flyktingsektionen

45.6 Hyllmeter.

Vid årsskiftet 1940/1941 ombildades den sedan 1933 verksamma Hjälpkommittén till ett inom församlingen integrerat organ, Flyktingsektionen, inom församlingens understödsnämnd. Understödsnämndens övriga verksamhet bedrevs av dess allmänna sektion. Flyktingsektionen bestod av församlingens föreståndare och rabbiner samt fyra av församlingen valda ledamöter. Sektionen hade till en början två avdelningar: emigrations- och understödsavdelningen samt barnavdelningen.

I början av 1945 tillsatte församlingens fullmäktige en "Kommitté för utlands- och efterkrigshjälp", som i sin tur tillsatte ett arbetsutskott, varunder två avdelningar sorterade: Jointavdelningen, som hade till uppgift att bistå Joint i dess uppköp av förnödenheter här i Sverige för dess efterkrigshjälp, och registreringsavdelningen, som skulle ha till uppgift att registrera härvarande flyktingar samt efterforska anhöriga till dem. I slutet av 1946 upplöstes denna kommitté och dess arbetsuppgifter ställdes direkt under flyktingsektionen.

Efter krigsslutet tillsatte flyktingsektionen ett särskilt arbetsutskott med uppgift att lämna bistånd åt de s.k. 1945 års räddade. Snart tillsattes ett särskilt stipendieutskott, som hade att lämna yrkesutbildningshjälp, och ett specialutskott, som hade att lämna stöd i religiöst hänseende. Huvudsakligen för verksamheten för de räddade 
ökades flyktingsektionens personal med ett antal kuratorer.

Vid årsskiftet 1945/46 inrättades en särskild transmigrationskommitté (transmigrationsavdelningen) för att handlägga ärenden om invandring till Sverige i första hand av anhöriga till flyktingar.

Under 1946 ökade ärendena kring emigrationen från Sverige av de under 1945 ankomna räddade från koncentrationslägren. En särskild emigrationsavdelning upprättades.

Under 1948 inrättade flyktingsektionen en byrå för juridisk information, vilken hade till uppgift att lämna rättshjälp, huvudsakligen i form av bevakning av rätt till egendom i utlandet. Under slutet av 1953 öppnades en rättshjälpsbyrå för att biträda dem som hade ersättningsanspråk på Förbundsrepubliken Tyskland i enlighet med den nya tyska lagen om ersättningsplikt åt nazismens offer.

Den 1 oktober 1948 omorganiserades flyktinghjälpens administration. Verksamheten för ankomna före 1945, och också barnavdelningens ärenden om före 1945 ankomna barn, överfördes till understödsnämndens allmänna sektion. Registreringsavdelningens uppgifter fördes till flyktingsektionens avdelning för inkomna fr.o.m. år 1945.

1956 omorganiserades understödsnämnden, till vilken flyktingsektionen hörde. Flyktingsektionen kom därvid att ändra namn till Andra socialsektionen, medan nämndens allmänna sektion blev Första socialsektionen.

Arkivet benämnt Flyktingsektionen omfattar tiden från 1941 till 1972, då en stor omorganisation inom församlingen ägde rum. I arkivet ingår en del handlingar alltsedan Hjälpkommitténs inrättande 1933, även om denna har en separat arkivförteckning. I Flyktingsektionens arkiv ingår främst handlingar från sektionens övergripande verksamhet och från verksamheten för understöd till flyktingar, till stor del bedriven av församlingens kuratorer. Arkivets persondossierer om understöd omfattar tiden fram till 1980, dvs. även efter omorganisationen 1972. 

I arkivet ingår också handlingar kring verksamheten för de före 1945 ankomna flyktingarna (främst persondossierer) även efter det att handläggningen 1948 överfördes till understödsnämndens allmänna sektion, jämför Fattigvårdsnämndens arkiv.

De delar av flyktingsektionen som fått separata arkivförteckningar är Barnavdelningen 1938–1948, Registreringsavdelningen 1944(1945)–1948, Kommittén för utlands- och efterkrigshjälp, Jointavdelningen 1945–1946, Emigrationsavdelningen (1945)1946–1956(1966), Avdelningen för immigration och transmigration samt Judiska Transmigrationskommittén 1946–1950-talets början, Juridiska byrån 1948-1953 samt URO-byrån för rättshjälp 1953-1975.

Handlingar från flyktingsektionens verksamhet ingår också i Huvudarkivet, eftersom bland annat församlingsdirektören David Köpniwsky också var handläggare av sektionens ärenden. Hans 1951 gjorda sammanställning om församlingens hjälpverksamhet för flyktingar ("Några ord och siffror om Mosaiska församlingens i Stockholm flyktinghjälp under åren 1933–1950") ingår i sektionens arkiv, volym F 4 A:10.

Korrespondens och spridda handlingar 1938-1945 ur Hjälpkommitténs samt Flyktingsektionens arkiv finns på mikrofilm i serie K 4 i Bild och fotosamlingen (SE/RA/730128/10/K/K 4).