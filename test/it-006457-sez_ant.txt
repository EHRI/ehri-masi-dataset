Sezione antica

Circa 300 filze

L’attuale sistemazione dell’archivio è dovuta ad un imponente lavoro di riordino realizzato durante la seconda metà del XVIII secolo e l’inizio del XIX. Nel dicembre del 1778, infatti, il rabbino Bonaiuto (Azriel) Isaac ben Moses Haim Levi ricevette dal Maggior Consiglio l’incarico di riordinare tutta la massa di documenti giacenti nell’archivio “onde ridurre alla più possibile utilità pubblica e privata l’Archivio di questa comunità”. Dal 1789 in poi il Levi, aiutato da un assistente, si dedicò con notevole capacità ed infinita pazienza al riordino di tutto il materiale presente nell’archivio della Comunità e scrisse un preciso e ricco “Repertorio Storico Enciclopedico dell’Archivio della Nazione Ebrea di Mantova sino a tutto l’anno 1790”; l’opera venne divisa in tre parti, Etica, Economica e Politica e fu manoscritta in dieci corposi volumi (tutti singoli tranne il quinto che è doppio). Tutti i fogli cartacei vennero suddivisi per argomento o per data e poi, all’atto della loro archiviazione, furono riuniti in “filze”.

Per tentare una descrizione, ancorché sommaria, delle materie contenute nella sezione antica dell’archivio, è opportuno far ricorso ai 10 volumi del repertorio di Isacco Bonaiuto Levi, in cui si dà conto della situazione archivistica all’altezza del 1790. Una prima parte (da lui stesso definita “etica”), descritta nei primi tre volumi, comprende i documenti legati alle varie forme di “governo nazionale”, ovvero alle figure e agli organi preposti al governo della “nazione”, ossia della comunità ebraica di Mantova: dai componenti la “Vicinia generale” e “ristretta”, ai “legislatori alle regole della contribuenza”, alle varie tipologie di massari (preposti al Talmud Torà, alla carità ecc.); seguono le figure degli “ufficiali” preposti ai pubblici servizi: candelieri, causidici, visitatori, assistenti ai poveri, segretari ecc., poi le “regole e pratiche per gl’incumbenti e per gli ufficiali” e i registri contabili dei massari e di altri amministratori comunitari; vi è anche un indice per cognome dei nominativi che compaiono in questa parte, da “Abbolafia Moisè” a “Zacuto K. R. Moise”. Dal quarto volume ha inizio la descrizione di una seconda parte (“economica”), comprendente: il “culto ebraico” (Sinagoghe in generale, e le varie sinagoghe nello specifico: Scuola Grande Italiana, “simile tedesca detta Beccaria”, Scuola Cases, Scuola Ostiglia, Scuola Norsa detta Torazzo, Scuola Porto, Scuola Levi, Scuola Tizzano e Bonaventura, Scuola in Revere, Scuola Sermide e Gazzuolo, Scuola in Viadana, Scuola in Governolo; Pie Confraternite in generale: per i soccorsi e l’assistenza agl’infermi, la Compagnia del mattutino ed un’altra simile (Kadasim labecarim) ed una per il riscatto dei prigionieri; “catecumenato, battesimi e neofiti”, feste ebraiche, costituzioni e pratiche religiose in generale, orazioni e recite religiose, digiuni e voti pubblici, azzimi ed oggetti relativi, palme ed oggetti relativi, promesse ed atti nuziali, nozze ed oggetti relativi, bigamia, divorzi, giuramenti, libri ebraici, cimiteri, trasporto dei defunti, compagnia Kessed ghel, soccorsi in generale, sussidi settimanali e mensuali, “sussidi dotali a nubili dello Stato” e per le “forestiere”, viandanti poveri, questue, legati, prestiti gratuiti ai “Nazionali”, giustizia civile e criminale ebraica, tribunali ebraici, volontaria giurisdizione, testimoni e attestazioni, giudici ebrei e subalterni), “economia interna” (contribuzioni interne, prammatica e regole suntuarie, vitalizi, sovvenzioni attive e passive, macello, banchi feneratizi, costituzioni politiche, guardia militare, proclami, forestieri, emigrazione, impudicizia, anatema, gioco, stabili e ghetto, case ed oggetti relativi, bottegai, botteghe, fondachi e banchi, portoni e porte, piazzetta, strade, acquisti e alienazioni, affitti, livelli ed enfiteusi, possessioni e possidenti, fabbriche e restauri). Dal sesto volume ha inizio la descrizione della terza parte (“politica”), relativa ai rapporti con la maggioranza, da un punto di vista religioso (Chiesa in generale, settimana delle passioni, viatico e processioni, immagini e croci, feste cattoliche, prediche e predicatori, inquisizione, beneficenze esterne, “soccorsi a poveri secolari”, suffragi ad ecclesiastici, regali a chiese) e giurisprudenziale (giudizio civile e criminale forense, cause pubbliche, galera e lavori pubblici, morte, esilio, carcere, tortura, furti, omicidi, fallimenti, ammutinamenti, espulsioni, imputazioni, tranquillità pubblica). Infine, le materie descritte nel volume 9 e 10, successive al 1790, sembrano essere state raggruppate secondo altri criteri e sono le seguenti, ovvero, nel volume 9: ammutinamenti (rivolte antiebraiche?) (1791-1795), annona (1791-1803), ospitazione militare (1798-1809), azzime (1804-1809), accademia ebraica (1791-1805), anatema (1792-1802), arti in generale (1791-1798), acquisti affitti ed alienazioni (1791-1809), “azienda economica ebraica”, ovvero entrate e uscite della comunità (1791-1809), componenti la convocazione maggiore (1791-1800), beccaria (1791-1806), contribuzioni municipali (1791-1809), compagnia orek kaim (1798), “case”, ovvero visita delle case del ghetto; manutenzione delle case (1791-1802), cordoglio (1792), “censo”, ovvero ricerche del censo, ricevute, proclama del ricevimento del censo, regole per il censo (1791-1809), individui componenti l’azienda (1791-1801), compagnia sciomerim labocher (1797-1798), compagnia delle donne pie (1796), compagnia bicur kolim (1792-1802), costituzioni politiche (1791-1809), compagnia rodefé sedek (1792), compagnia mazal bedulà (1804), chirurgia (1791-1803), catecumeno e battesimo (1791-1805), coscrizione militare (1797-1809), compagnia kadashim labecarim (1792-1803), compagnia mattutino (1792-1799), cimitero (1792-1809), commercio (1791-1809), costituzioni religiose (1791-1809), caffettieri (1792-1794), chiesa e attinenze (1791-1803), contribuenza nazionale (1791-1809), carceri (1791-1803), cause (1791-1808), confraternite in generale (1798-1803), divorzi (1791-1796), dazi e finanze (1791-1797), depositari (1791-1802), deputati agli accordi (1791-1802), deputati alla cassetta (1793-1801), esilio (1793), “Ebron”, ovvero contribuzioni alla Terra santa  (1795-1803), Emigrati (1797-1798), Firenze (si tratta della corrispondenza con Lampronti, consistente in un solo documento del 1791), Filare (1792-1796), Furti (1793-1803), Feneratizia (1797-1802), Fallimenti e interdizioni (1806), Fornari (1791-1805), Fondacchieri (1791-1799), Forestieri (1792-1804), Ferrara (1791-1800), Formaggiari (1791-1809), Feste (1791-1809), Giudizio civile forense (1791-1806), Guerra (1792-1801), Gallera e lavoro pubblico (1803), Gorizia (1792), Giurisprudenza (senza data), Gazzuolo (1793), Guastalla (1803), Giudizio criminale forense (1791-1809), Giudizio civile ebraico (1791-1803), Giuramenti (1795-1802), Ghetto (1794-1797), Guardia militare (1797-1809), Guardia notturna ebraica (1801-1809), Giuoco (1791-1799), “Ierosolima”, ovvero Gerusalemme (1793-1809), Lippiano (1800), Lugo (1798), Illuminazioni per le felicità sovrane (1791-1808), Imputazioni (1796-1799), Impudicizia (1792-1808), Incendi (1791-1809), Legati (1791-1808), Libri (1794-1802), Livorno (1793-1804), Legnaioli (1793-1796), Libertà di culto (1798-1806), Maschere (1791-1804), Medicina (1791-1803), Morte (1791), “Mezzetti”, ovvero intermediari (1792-1806), Metamorfosi del governo nazionale (1792-1803), Modona (1797-1803), Massari alla Università (1791-1800), Massari alla carità (1791-1802), Massari al (Talmud torà?, scritto in ebraico corsivo) (1791-1799), Massari alla misericordia (1791-1799), Massari alle prestanze (1791-1800), Massari alla guardia (1791-1803), Massari alla polizia (1791-1800), Massari alla beccaria (1792), Nubili dello stato soccorsi allo sposalizio (1791-1807), Nuziali (1796-1802), “Nolo d’effetti”, ovvero noleggio d’oggetti (1796-1799), Osti trattorie e magazzinieri (1791-1801); nel volume 10: palme (1791-1809), privilegi agli ebrei (1790-1806), polizia (1791-1804), Padova (1796), Parma (1798-1803), prestiti (1791-1809), porte e portinari (1791-1799), portatori (1791-1809), piazzetta (1795-1807), prediche (1795-1801), pateria (1804), Pisa (1792), Piacenza (1798), Procuratori (1798), Rappresentanze personali a principi e sovrani (1790-1808), Rivenditori di commestibili (1799-1800), Regole per soccorsi (1791-1809), Regole per la contribuenza al pubblico (1792-1802), Roma (1792-1799), Regole per soccorsi a nubili (1803), Regole per le prestanze e massari (1791-1802), Regole per massari alla carità (1791-1797), Regole per i depositari (1791-1807), Rivarolo (1793), Regole per la compagnia e massari (1791-1802), Regole per le vicinie generali (1791-1803), “Regalli”, ovvero regali ai soldati (1791-1802), Rovigo (1809), Reggio (1792-1800), Regole per i deputati agli accordi (1798-1806), Regole per li massari alla università (1792-1799), Regole per l’archivio e l’archivista (1792-1809), Regole per gl’incumbenzari, massari e convocazioni in genere (1791-1809), Regole per i mactanti, visitatori ecc. (1791-1809), Ricevute (1791-1809), Regole per talmud torà (1791-1809), Revere (1791-1798), Regole per i cancellieri e ragionato (1797-1801), Regole per le convocazioni maggiori (1799-1801), Rovine di stabili (1791-1804), Regole per la convocazione ristretta (1791-1795), Regole per l’azienda economica (1797-1803), Regole per la guardia notturna e massari (1791-1809), Regole per la compagnia (chessed ghel?, scritto in ebraico corsivo) (1795-1802), Regole per i rabbini (1792-1802), Regole per i deputati alla cassetta (1792-1801), Sermide (1797-1802), Soccorsi ai poveri cristiani (1796-1797), Speziali (1791-1801), Sinagoghe in generale (1792-1806), Servigio de’ cristiani (1791-1803), Sinagoga Cases (1801-1803), Sinagoga di Governolo (1803), Sinagoga Ostiglia (1798-1806), Sinagoga grande italiana (1793-1803), Sanità (1791-1809), Registro de’ nati e morti (1791-1809), “Arme”, ovvero fucili (1792-1797), Botteghe e poste (1793-1795), Strade (1792-1807), Sinagoga Norsa (1792-1802), Rabbini (1804-1809), Siena (1795), Sinigaglia (1800), Setifici (1792-1794), Soccorsi a poveri ebrei (1791-1801), Tiberiade (1791-1809), Tutori e pupilli (1791-1808), Scuola grande tedesca (1800-1802), Scuole e scolari (1791-1803), Testimoni (1799-1803), Venditori di carne morticina o pollame mactato (1792-1800), Urbino (1793), Viandanti accattoni (1791-1807), Vienna (1791-1792), Villerecci (1791-1799), Viadana (1792-1795), Venezia (1795-1800), Verona (1792-1804), Vitalizi (1793-1809), Vicinie generali (1791-1809), Salonico (1805), Scannatoio (1806), Salariati (1804-1809), Teatri (1797), Sefat (1794-1804), Sommario delle spese annuali del cassiere (1791-1798), Spese annuali della Misericordia (1791-1798), Spese annuali per talmud torà (1791-1803), Spese annuali dei deputati alla carità (1791-1809), Spese annuali per la guardia notturna (1791-1810), Spese annuali per le prestanze (1791-1802), Spese annuali della pulizia delle strade e corti (1791-1803), Spese annuali per medicinali ai poveri (1791-1809), Spese (1799-1803), Vaccinazione (1804-1809).