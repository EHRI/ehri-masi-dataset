Вінницька обласна комісія сприяння роботі Надзвичайної державній комісїї по встановленню і розслідуванню злочинів німецько-фашистських загарбників

1139 справ.
Опис 1 - 81 справа.
Опис 2 - 1048 справ

Перше надходження зафіксовано жовтнем 1946 р., останнє – 1995 р. (список розстріляних громадян, виявлений у фонді Гайсинського райвиконкому. Документ переданий до держархіву області Гайсинським райдержархівом). Переважна частина фонду – 1108 справ – до  1956 р. перебувала на секретному зберіганні, останні 8 справ, які містили саме матеріали про Голокост, розсекрeчені в 1990 р. [96: спр. фонду, арк. 12, 24].

В опису 1 містяться постанови РНК СРСР, УРСР, інструктивні матеріали стосовно діяльності НДК. Також сюди входять рішення і розпорядження місцевих органів влади і управління; інструктивні матеріали НДК СРСР, УРСР; зведені відомості, реєстри, акти, довідки про злочини, збитки, заподіяні німецько-румунськими окупантами та їх пособниками громадянам, організаціям, підприємствам, колгоспам; доповіді, доповідні записки про роботу обласної, районних, міських комісій НДК, надіслані в республіканську та союзну НДК.


В опису 1 представлені як зведені матеріали обласної НДК, так і протоколи, акти, довідки і додатки до них районних і міських комісій; списки радянських громадян, розстріляних у 1941–1944 рр. і вивезених до Німеччини в 1942–1943 рр.; зведені відомості і реєстри обліку збитків, завданих німецько-фашистськими загарбниками громадянам міст, районів області. Принцип побудови опису – хронологічно-тематичний; в межах річного розподілу опису справи просистематизовані за значущістю.


В опису 2 описані справи, що містять акти майнових збитків, заподіяних німецько-фашистськими окупантами громадянам області. Принцип побудови опису номінально-географічний; документи описані в межах районів, міст області.


Перша група документів свідчить про методику збору необхідних для узагальнення даних. Це – постанови НДК СРСР, розпорядження та інструкції НДК, листування з районними й міськими комісіями про порядок, терміни обліку злочинів і збитків, відомості про які містяться в фонді обласної НДК [оп. 1, спр. 1–3, 6–7 тощо]. Основні відомості про страти мали супроводжуватися додатковими підтвердженнями – опитувальними листами, заявами в НДК свідків подій. Однак ці документи несуть відбиток свого часу, коли замовчувалися втрати єврейського населення, і містять завуальовані відомості про “мирне населення” та “радянських громадян”. Так, у списках розстріляних, а це було в основному єврейське населення, національність не вказувалась, наприклад, у заголовку справи та одноіменного списку “Список граждан Гайсина, расстрелянных немецко-фашистскими оккупантами (1941–1944)” [оп. 1, спр. 139]. Вивчення джерела, що містить переважно єврейські прізвища, дозволяє зробити висновок про абсолютну більшість євреїв серед розстріляних [оп. 1, спр. 31, 38–39а, 39].


Документи містять відомості, що на тимчасово окупованій території Вінницької області в 1941–1944 рр. розстріляні нацистами та їх пособниками, загинули від голоду та інфекційних хвороб до 165250 євреїв. З урахуванням єврейського населення, депортованого у Вінницьку частину Трансністрії з Північної Буковини, Бессарабії та Румунії, це число наближається до 200 тис. осіб.


Наступна група документів – протоколи, акти, інформації, відомості обласних, районних та міських комісій з сприяння у роботі НДК щодо розслідування злочинів та збитків. Цей номінально-тематичний комплекс документів відклався у фонді обласної НДК по кожному місту, району області. У зведених актах, інформаціях міських і районних комісій НДК містяться дані про акції знищення євреїв. Зокрема типовим документом є, наприклад, акт Вінницької міської комісії від 5 серпня 1945 року, де в хронологічній послідовності від червня 1941 до серпня 1942 р. описані факти розстрілів заручників, в’язнів таборів, мирних жителів єврейського походження. Вказано також, де, коли, за чиїм розпорядженням або наказом, кого і скільки людей було знищено. Були відомості про переміщення до Вінницького та Житомирських таборів і в’язниць. Ця статистика, однак, перевірялася не завжди ретельно [оп.1, спр. 5, арк. 1-2].


Джерелознавчий порівняльний аналіз цих та багатьох подібних документів по інших містах і районах області показує, що конкретно не вказується, що йдеться саме про єврейське населення (це підтверджується рядом інших документів). Це притаманне для документів НДК Райгородського [оп. 1, спр. 10, арк. 139], Тиврівського [оп.1, спр.10, арк. 282], Вінницького [оп.1, спр 10, арк. 286], Калинівського [оп.1, спр.13, арк. 5], Жмеринського [оп.1, спр.13, арк.19], Ситковецького (оп.1, спр 13, арк.8], Джулинського [оп.1, спр. 13, арк.76-79] та ряду інших районів. Водночас у низці документів містяться відомості про жорстокі знущання з євреїв перед стратами, зокрема в акті Джулинської районної НДК засвідчено погром від 27 травня 1942 року [оп. 1, спр. 13, арк. 77 ].


Історія Голокосту відображена в такій складовій частині фонду обласної НДК, як заяви свідків і жертв, протоколи допитів (опитувань). Так, свідок Микола Гончарук у заяві Калинівській районній НДК від 7 листопада 1944 р. повідомляє про етапи переслідування і знищення єврейського населення містечка Янова Калинівського району: про пограбування єврейських сімей та іх помешкань, про переселення євреїв до гетто; про контрибуції (грішми й коштовностями), накладеними на єврейське населення (із посиланням на накази Калинівського гебітскомісара Паклекса); тут детально викладені обставини проведення акцій знищення еврейського населення [оп. 1, спр. 13, арк. 3-4]. У зведеному ж акті Калинівської НДК ці суттєві відомості, представлені М. Гончаруком, випущені й не знайшли відображення в документах, поданих до республіканської та союзної НДК, хоч і залишились у фонді обласної НДК [оп. 1, спр. 13, арк. 5-6].


В акті Хмільницької районної НДК також не акцентується увага на національності розстріляних, хоч у 1941–1943 рр. було проведено 6 акцій знищення єврейського населення, внаслідок чого загинуло 11759 людей, в ході останньої акції знищили 1650 ремісників і членів їх сімей. У фонді обласної НДК найбільш повний комплекс показань свідків, заяв потерпілих і очевидців подій відклався саме по Хмільницькій НДК. Він несе цінну інформацію про сутність окупаційного режиму, геноцид єврейського населення, обставини підготовки акцій знищення. Тут називаються імена та прізвища нацистів і їх поплічників, винних у загибелі людей. Однак в остаточному варіанті акту Хмільницької районної НДК конкретика цієї групи документів не відбилася [оп.1, спр. 13, арк. 166–199].


У фонді обласної НДК документи і матеріали, зокрема про Голокост на території Вінницької області, зберігаються не в повному обсязі, і взагалі документи в багатьох випадках розпорошені. Відсутні акти розслідувань злочинів нацистів і їх поплічників по Оратівському, Турбівському, Погребищенському, Плисківському, Могилів-Подільському, Шаргородському, Немирівському та інших районах. 


Наукову цінність мають спеціальні види документів, фотодокументи, графічні матеріали фонду. Акт ексгумації поховання жертв масових розстрілів по Томашпільському району доповнює фотографія вилучених із могили трупів [оп.1, спр. 13, арк. 428 а]; додатком до акта Хмільницького НДК є фотографія ексгумації поховання 200 душевнохворих, переважно євреїв [оп.1, спр. 13, арк. 171 а] тощо.


У опису 2 зосереджено 1048 справ, що містять первинні акти про збитки, завдані нацистськими окупантами. Систематична конфіскація особистих заощаджень, золотих, срібних та інших ювелірних виробів і речей фізичних осіб під час арештів, відправлення до концтаборів, акцій знищення єврейського населення становила один із найважливіших напрямів окупаційної політики нацистів. Визначено, що збитки, завдані громадянам Вінницької області, дорівнювали 37373887 карбованців [оп. 2, спр.17, арк. 1]


Первинні акти містять відомості про найменування конфіскованого, кількість кожного найменування, вартість пошкодженого внаслідок окупації майна – з підведенням підсумку. Переважна кількість актів як первинних документів містить відомості про майно, грошові заощадження, коштовності, що належали єврейському населенню Вінниці, Гайсина, Могилева-Подільського, Тульчина, Бершаді, Брацлава, Жмеринки та інших населених пунктів [оп. 1, спр. 12–22; 23–34, 122–139, 173–213, 344–379].


У справах щодо громадян румунської зони окупації (Могилів-Подільський, Бершадь, Брацлав, Жмеринка та ін.) акти на громадян, депортованих на територію Трансністрії з Бессарабії, Північної Буковини, румунського повіту Дорохой, відклалися частково. На час складання та оформлення актів (серпень-листопад 1944 р.). вони вже виїхали з колишньої території Трансністрії на батьківщину.



Комплексним джерелом, у якому знайшли відображення як факти злочинів, скоєних нацистами та їх пособниками, так і майнові збитки, завдані окупантами єврейському населенню області, є “Реестры актов и сводная ведомость об учете ущерба, причиненного немецко-фашистскими оккупантами”, що подані в опису 1 фонду Р-1683. В акті-списку подібного роду документів (наприклад, документів по Теплицькому району) є графа “Судьба семьи по имеющимся сведениям”, в якій зазначено кількість членів сім’ї, розстріляних окупантами, поранених, кількість евакуйованих у тил, далі ідуть графи з відомостями майново-фінансового характеру [оп. 1, спр. 66, арк. 1–72].