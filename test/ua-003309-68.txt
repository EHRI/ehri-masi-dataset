Колекція друкованих видань КГБ України

702 справи

Колекцію друкованих видань створено 1992 р. на основі оперативного архіву колишнього КГБ УРСР. Містить документи архівних фондів підрозділів Центрального апарату й обласних управлінь СБ України, які втратили оперативне значення, однак становлять науково-історичну цінність.

Наявні, зокрема, копії доповідних записок, звітів, оглядів, орієнтувань, аналітичних матеріалів та інших документів про оперативну обстановку в Україні, надзвичайні події, результати проведених оперативно-пошукових заходів, розслідування окремих кримінальних справ; довідники та бібліографічні видання; матеріали про розстріли євреїв в роки Другої світової війни.

Особливе значення має справа № 98 "Матеріали щодо розстрілів фашистськими окупантами громадян єврейської національності" (1999-2000, 101 арк.), яка містить підписаний 22 січня 1999 р. заступником голови СБУ В. Пристайком запит до обласних управлінь СБУ надати відомості щодо розстрілів євреїв у областях країни під час Другої світової війни, а також відповіді з управлінь 24 областей та АР Крим.