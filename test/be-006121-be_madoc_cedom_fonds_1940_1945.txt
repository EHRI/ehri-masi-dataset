Fonds 1940-1945.

5 dozen en 1 lias.

Doos 1 (zonder titel) bevat een map “Notes biographiques FF. – liste des FF. Décédés” met daarin lijsten van tijdens de Tweede Wereldoorlog overleden logebroeders. Ze bevatten beknopte biografische notities, en zijn verdeeld in categorieën waaronder een categorie “gedeporteerde Jood”. In de doos noteren we eveneens enkele originelen van de antisemitische en antimaçonnieke publicaties Le Rampart (organe officiel de l’Épuration, Ligue anti-maçonnique belge) en haar Nederlandstalige tegenhanger “Volkswacht – Actie ter vrijwaring van ons volksch en nationaal erfgoed. Verweer tegen Jodendom, Vrijmetselarij en Bolsjewisme”. De doos met opschrift “WOII notes biographiques” bevat naast lijsten van overleden broeders ook een dossier “pièces extractes du dossier Mercader”, waarin we ‘inlichtingen’ vinden van Gestapo-spion Luis Mercader. Het betreft vaak mensen door Mercader als ‘Joods’ bestempeld. De doos “40-45 tenue mai 1995 préparation” bevat briefwisseling ter voorbereiding van een herdenking van de bevrijding van de concentratiekampen. Het gaat om antwoorden van logebroeders op een enquête, uitgevoerd begin jaren 1990, in verband met hun oorlogservaringen. Soms vinden we ook autobiografische teksten en foto’s terug. De lias “résistance 1945” ten slotte bevat individuele dossiertjes met biografische info, gegroepeerd per loge; het betreft o.a. personen die in de reeds vermelde lijsten als “gedeporteerde Jood” worden geïdentificeerd.