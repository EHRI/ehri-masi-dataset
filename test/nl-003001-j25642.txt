Inventaris van het archief van de Commissie tot het doen van Aangifte van Overlijden van Vermisten, 1949-1962 (1978)

8.25 meter; 108 inventarisnummers

Na de oorlog waren er tienduizenden (in het bijzonder joodse) Nederlanders waarvan niet officieel vaststond dat zij waren overleden. Dat bracht allerlei juridische complicaties met zich mee, zoals bijvoorbeeld erfeniskwesties. Om deze problemen op te lossen werd in juni 1949 de 'Wet, houdende voorzieningen betreffende het opmaken van akten van overlijden van vermisten' van kracht. Deze wet bepaalde dat de minister van Justitie bij de burgerlijke stand een akte van overlijden kon laten opmaken. Het ministerie moest zorg dragen voor registratie van en onderzoek naar de vermisten. Dat onderzoek moest de kans minimaliseren dat de vermisten later alsnog opdoken met alle complicaties vandien. Die taak kwam te berusten bij de Commissie tot het doen van aangifte van overlijden van vermisten. De Commissie deed op eigen initiatief onderzoek naar vermisten, maar iedereen kon bij de Commissie ook aangifte van overlijden doen. In Amsterdam was een vaste ambtenaar van de burgerlijke stand van de gemeente bezig met deze aangiftes. De Commissie deed vervolgens onderzoek naar de vermiste. Daarbij gebruikte de Commissie de gegevens van het Informatiebureau van het Nederlandse Rode Kruis (NRK). De resultaten van dat onderzoek werden gepubliceerd in het Staatsblad. Was er na drie maanden nog geen reactie dan kon een akte van overlijden worden opgemaakt en werd de persoon ingeschreven in het 'Centraal register van akten van overlijden van vermisten'. Vanaf begin jaren vijftig nam het werk van de Commissie af en werd het bureau ingekrompen. In september 1962 werd de Commissie opgeheven. Incidentele gevallen werden door ambtenaren van het ministerie behandeld. Het archief bevat correspondentie, verslagen, circulaires betreffende de werkwijze, getuigenverhoren, gegevens over deportatietransporten, onder andere van Westerbork naar Auschwitz, van Westerbork naar Sobibor, van Bergen-Belsen naar Sachsenhausen, van Amersfoort naar Neuengamme, van Bergen-Belsen naar andere kampen, van Theresiënstadt naar Auschwitz, van Auschwitz naar Dora-Mittelbau, van Mechelen en Drancy naar Duitsland en Polen; vanuit Nederland naar Auschwitz, Bergen-Belsen en Theresiënstadt. Ook is er informatie aanwezig met betrekking tot het transport van de verpleegden en personeel van het psychiatrisch ziekenhuis "Apeldoornse Bos". Verder zijn er aangiftes van overlijden, opgave van in de concentratiekampen Westerbork en Buchenwald overleden Joden, die in Nederland begraven zijn in 1946 (met namenklapper), opgave van op het Joodse kerkhof te Tröbitz teraardebestelde overledenen (met namenklapper), dodenboek van Auschwitz en een alfabetische lijst van zich in Nederland bevindende joden, opgesteld door het Centraal registratiebureau voor joden, 1945. Tevens bevat het archief meer dan honderdduizend dossiers van vermiste personen en documentatie over de Duitse concentratiekampen. Overigens bevinden zich in dit archief ook dossiers van Nederlanders in dienst van de Duitse krijgsmacht waren getreden en als vermist waren opgegeven. Er zijn nadere toegangen via klappers en kaartsystemen. Zie 2.09.34.01