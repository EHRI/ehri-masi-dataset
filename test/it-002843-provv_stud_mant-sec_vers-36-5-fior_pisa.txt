Domanda della professoressa Fiorina Pisa

4 pagine

La domanda dattiloscritta di Fiorina Pisa scritta da Padova per poter insegnare nella scuola ebraica di Mantova riporta una nota del primo luglio 1939 del ministro Bottai in cui dichiara che la suddetta, in quanto «maestra dispensata dal servizio e discriminata […avrà] diritto di preferenza per l’insegnamento nelle scuole elementari per alunni di razza ebraica». Il ministero dell’Interno le ha concesso l’atto di discriminazione dalle leggi razziali il 20 marzo 1939 in considerazione del suo essere stata una legionaria fiumana e per essersi diplomata all’Istituto Superiore di Studi Corporativi di Roma nel 1935; è stata inoltre direttrice didattica. Allega copia autenticata di 31 documenti (presenti nel fascicolo), i cui originali sono stati inviati al Provveditorato di Roma, relativi ai suoi titoli, la sua carriera, la sua discriminazione e le benemerenze di tutta la famiglia Pisa. La sua domanda non verrà accettata dal provveditorato agli studi di Mantova.