Processo alla banda Martelloni

8 buste

Gli atti del processo istituito a carico di Giovanni Martelloni, capo dell’Ufficio Affari Ebraici di Firenze, risultano di grande interesse, poiché conservano le uniche tracce rimaste dell'archivio di tale ufficio, attivo presso la prefettura di Firenze. Allo stato attuale delle ricerche sembrerebbe che «l’Ufficio affari ebraici creato presso la prefettura di Firenze con autorizzazione del capo provincia Manganiello sia stato una particolarità tipicamente fiorentina [… e] si dovrebbe ascrivere a due circostanze […]: la prima è rappresentata dall’esistenza a Firenze di una cospicua comunità ebraica dotata di una rilevante consistenza patrimoniale, sì da costituire di per sé incentivo e obiettivo di mire predatorie; la seconda è costituita dalla presenza di una personalità rilevante come quella di colui che ne fu responsabile, in quanto commissario prefettizio per gli affari ebraici: Giovanni Martelloni: uomo di provata fede fascista, convinto antisemita che si piccava fra l’altro di essere un intellettuale e un teorico dell’antisemitismo e infine abile speculatore, delatore e profittatore senza scrupoli […]» [fonte: Enzo Collotti, Introduzione a “Ebrei in Toscana tra occupazione tedesca e RSI. Persecuzione, depredazione, deportazione (1943-1945)”, 1. Saggi, pp. 10-41: 26]. Istituito nel periodo della Repubblica Sociale Italiana (RSI), «nel dopoguerra l’operato dell’ufficio fu messo sotto accusa e i suoi membri e collaboratori furono sottoposti a un processo», apertosi ai primi di luglio del 1950, «il cui esito assolutorio – proscioglimento di quasi tutti gli imputati dalle accuse di collaborazionismo per intervenuta amnistia o per insufficienza di prove -» dovette suonare come una beffa alle orecchie delle vittime. Tuttavia, da un punto di vista documentario il cosiddetto processo alla “banda Martelloni” è molto importante, perché conserva tutti gli atti raccolti dalla magistratura nella lunga fase istruttoria che aveva preceduto il dibattimento e che era iniziata già alla fine della seconda guerra mondiale. «In questo fondo archivistico sono presenti innanzitutto – e sono la gran parte – le carte specificamente processuali, vale a dire la documentazione prodotta nel corso dell’istruttoria e del processo: elenchi degli imputati, rubricazione dei reati, imputazioni, mandati di cattura e di comparizione, perizie, verbali degli interrogatori e delle testimonianze, certificati medici degli imputati, richieste varie dei loro avvocati, dichiarazioni spontanee, memorie defensionali, requisitoria, sentenza. Ci sono poi le carte che l’indagine processuale ha richiesto e ottenuto da altre istituzioni: questure, prefetture, carceri, altri tribunali. Si tratta prevalentemente di certificati penali, documenti anagrafici, rapporti riservati delle questure. Tra queste si trovano anche le carte che il tribunale ha acquisito d’ufficio: ad esempio, le numerose denunce originariamente affidate a questure, commissariati, stazioni dei carabinieri che hanno costituito le motivazioni per l’avvio del procedimento giudiziario. Infine il fondo Martelloni conserva un corpus documentario, non molto ingente ma particolarmente interessante ai fini della ricerca storica, perché coevo al periodo dell’occupazione tedesca e del governo della RSI a Firenze. Si tratta prevalentemente di documenti che appartenevano all’ufficio stesso, scampati alla distruzione sistematica dell’archivio attuata da Martelloni e dai suoi colleghi prima della loro partenza per il Nord. Sono carte prodotte dallo stesso commissariato prefettizio, e specificamente almeno una parte della corrispondenza che l’Ufficio Affari Ebraici intratteneva con privati ed enti, in particolare minute e/o originali di lettere (inviate o ricevute), comunicazioni della questura ecc., oltre ai registri della corrispondenza dell’ufficio in entrata e in uscita, i cosiddetti Libri protocolli. Inoltre possediamo anche alcuni verbali di riunioni, elenchi di ebrei di varia natura e consistenza (alcuni anche notevoli), rubriche telefoniche, verbali di sequestro di beni ebraici, relazioni dei commissari di vigilanza incaricati dall’Ufficio di gestire le ditte ebraiche requisite, ricevute, documenti bancari, pratiche personali istruite dall’Ufficio. Fra le carte coeve si è conservata inoltre anche una quota, pur se esigua, di documenti della prefettura (ad esempio le circolari), della questura e di altre istituzioni repubblicane, pervenuti all’Ufficio Affari Ebraici nel periodo del suo funzionamento a vario titolo. Sono documenti che rivestono una grande importanza, anche a causa della già menzionata carenza di documentazione fiorentina di questa natura». [fonte: Marta Baiardi, Persecuzioni antiebraiche a Firenze: razzie, arresti, delazioni, in Ebrei in Toscana tra occupazione tedesca e RSI. Persecuzione, depredazione, deportazione (1943-1945), a cura di Enzo Collotti, 1. Saggi, pp. 45-140: 94-95]