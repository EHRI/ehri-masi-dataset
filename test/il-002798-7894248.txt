P.54 - ארכיון ד"ר ישראל קסטנר, מראשי ועדת העזרה וההצלה בבודפשט ואוסף דוב דינור שכתב ביוגרפיה על קסטנר

כתב יד

מכונת כתיבה

נייר

נייר, 1 מטרים

P.54 - ארכיון ד"ר ישראל קסטנר, מראשי ועדת העזרה וההצלה בבודפשט ואוסף דוב דינור שכתב ביוגרפיה על קסטנר תולדות חייו של ד"ר ישראל קסטנר (Rezső/Rudolf Kasztner): ישראל קסטנר נולד בשנת 1906 ב- Cluj בטרנסילבניה שברומניה. בין שתי מלחמות העולם עבד כעיתונאי, עורך דין וכן היה פעיל בתנועת העבודה הציונית בעיר הולדתו. לאחר סיפוח טרנסילבניה הצפונית להונגריה בשנת 1940, עבר קסטנר לבודפשט והמשיך את פעילותו בתנועה הציונית. בשנת 1942 היה בין מייסדי ארגון המחתרת "ועדת העזרה וההצלה" שפעל למען פליטים יהודים. משנת 1943 פעל כסגנו של אוטו קומוי (Ottó Komoly) יו"ר ההתאחדות הציונית בהונגריה. לאחר פלישת הצבא הגרמני להונגריה ב- 19 במרס 1944, נוצרו מגעים בין "וועדת העזרה וההצלה" ובין קציני ס"ס ובראש וראשונה עם אדולף אייכמן במטרה להציל יהודים מגירוש למחנות ההשמדה. ד"ר קסטנר ניהל את הדיונים עם אנשי הס"ס מטעם "הוועדה", ולאחר מאמצים רבים יצאה רכבת ובה 1,684 יהודים מבודפשט ב- 30 ביוני 1944. היהודים שנסעו ברכבת הגיעו מגטאות שונים בהונגריה, פליטים מסלובקיה ומפולין שהגיעו להונגריה ופעילים בתנועה הציונית. הרכבת הגיעה למחנה מיוחד בתוך מחנה Bergen-Belsen. מהמחנה נסעו אנשי הקבוצה לשוויץ עד סוף 1944. בנוסף לקבוצת יהודים זו עלה בידם של קסטנר וחבריו ב"וועדה" להעביר כ- 20,000 יהודים מהגטאות, בטרם גורשו ל-Strasshof, אל אזור וינה שבאוסטריה ולווינה העיר, שם עבדו בעבודות כפייה, וכמעט כולם שרדו. לאחר המלחמה עלה קסטנר לארץ. ב-1954 הגיש מלכיאל גרינוולד תביעה נגד ישראל קסטנר באשמת בגידה ואחריות למותם של יהודים רבים. בית המשפט העליון זיכה את קסטנר באופן סופי מההאשמות נגדו, פרט לעדות שמסר לטובת Kurt Becher. עשרה חודשים לפני כן, במרס 1957, בעיצומו של הדיון בבית המשפט העליון, נרצח קסטנר. דמותו של קסטנר ופעילותו הועלו בספרים ומחזות והוא מוסיף להיות שנויה במחלוקת. תולדות האוסף: יד ושם קיבל את ארכיון ד"ר ישראל קסטנר ואת האוסף של ההיסטוריון ד"ר דוב דינור מידי ז'וז'י קסטנר (בתו של ד"ר קסטנר), מירב מיכאלי (נכדתו של ד"ר קסטנר), ד"ר יצחק קציר (קרוב משפחתו של ד"ר קסטנר) וההיסטוריון דוב דינור שפרסם ביוגרפיה על אודות ד"ר ישראל קסטנר בשנת 1987. היקף האוסף ותוכנו: באוסף כ- 4,500 דפי תיעוד מקורי ברובם על אודות הנושאים הבאים: א. תולדות יהודי הונגריה בתקופת השואה; ב. מאמצי ועדת העזרה וההצלה בהונגריה שבמסגרתה פעל ד"ר ישראל קסטנר בין השנים 1944-1942; ג. תפקיד המוסדות היהודיים שפעלו במדינות העולם החופשי למען הצלת יהודים; ד. תיעוד בנוגע למשפט נירנברג שבו העיד ד"ר קסטנר למען Kurt Becher; ה. תיעוד על אודות פרשת קסטנר בישראל בין השנים 1958-1952; ו. תיעוד על אודות האגודה להנצחת זכרו של ד"ר ישראל קסטנר בישראל (Dr. Kasztner Rezső Emlékét Megörökítő Bizottság); ז. תיעוד שאסף ההיסטוריון דוב דינור לקראת כתיבת ספר על אודות ד"ר ישראל קסטנר. באוסף מסמכים חשובים כגון: - טיוטות של דוח קסטנר על אודות פעולות ועדת העזרה וההצלה בבודפשט בין השנים 1942 - 1945 שהכין ד"ר ישראל קסטנר לאחר מלחמת העולם השניה ותרגום לעברית של הדוח; - דוח על אודות פעילותו של סאלי מאייר (Saly Mayer) בבודפשט בשנת 1944 בנוגע להצלת יהודים שהכין ארגון הג'וינט (Joint Distribution Committee) ב-4 באוקטובר 1945, וכן תיקונים והערות של ד"ר ישראל קסטנר בדוח; - רשימת היהודים שיצאו מבודפשט לברגן - בלזן בקיץ 1944; - מכתב שכתב אוסקר שינדלר (Oskar Schindler) ב- Regensburg ב-18 באפריל 1947 לד''ר ישראל קסטנר בז'נבה בעיקר בנוגע לפעולת ההצלה של שינדלר בקרקוב. ביבליוגרפיה נבחרת: - דוב דינור, קסטנר: גילויים חדשים על האיש ופועלו (חיפה, 1987); - יחיעם ויץ, האיש שנרצח פעמיים: חייו, משפטו ומותו של ד"ר ישראל קסטנר (ירושלים, 1995); - Shlomo Aronson, “Israel Kasztner: Rescuer in Nazi-Occupied Europe, Prosecutor at Nuremberg, and Accused at Home,” in The Holocaust: The Unique and Universal, ed. Shmuel Almog, pp. 1–47 (Jerusalem, 2001); - http://www.yivoencyclopedia.org/article.aspx/Kasztner_Rezso - written by Kinga Frojimovics and Yechiam Weitz .