Portret van Remy, de eerste vondeling in de crèche ...

Portret van Remy, de eerste vondeling in de crèche aan de Plantage Middenlaan in Amsterdam, circa 1943. De werkelijke naam van Remy, die in de crèche stond ingeschreven als Remy van Duinwijck, was Koenraad Huib Gezang. Koenraad werd op 29 januari 1942 in Den Haag geboren. De familie Gezang woonde in Kijkduin. Vandaar dook men op 13 augustus 1942 onder. Koentje verbleef eerst bij een tante, daarna bij een familie in Overveen, waarna hij waarschijnlijk al na een paar dagen werd ondergebracht bij een familie in Bloemendaal. Van daaruit is Koentje naar iemand in de Euterpestraat in Amsterdam gebracht, die hem vervolgens naar de crèche aan de Plantage Middenlaan gebracht en afgegeven aan directrice Henriette Pimentel. Op 30 oktober 1942 is Koenraad Huib Gezang, alias Remy van Duinwijck, zoals hij vanaf die tijd genoemd werd. in de crèche aangekomen. In april 1943 moest Remy op transport. Tot 18 mei 1943 verbleef hij in Westerbork en werd op 21 mei 1943 in Sobibor vermoord.