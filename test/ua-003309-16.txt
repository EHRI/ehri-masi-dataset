Секретаріат ГПУ–КГБ УРСР

2293 справи

Документи фонду за створенням належать переважно до чотирьох
періодів: 1930–1941 рр.; 1941–1945 рр.; 1945–1954 рр.; 1964–1991 рр.

Становлення секретаріату ГПУ–КГБ УРСР прослідкувується фрагментарно з 1930 р.
Детальна структура і функції секретаріату були встановлені наказом міністра державної безпеки УРСР від 26 серпня 1952 р. № 00271 «Про оголошення штату МГБ». У подальшому структурна побудова і функції підрозділу не зазнали кардинальних змін до 1991 р.

Документи періоду Другої світової війни (1941–1945 рр.) містять:
- постанови та розпорядження Ради народних комісарів УРСР;
- директиви та вказівки НКВД СРСР по лініях роботи;
- директиви та вказівки НКВД УРСР по лініях роботи;
- листування НКВД УРСР з інстанціями, органами влади та управління УРСР про діяльність органів держбезпеки;
- доповідні, спецповідомлення, надіслані НКВД УРСР та управліннями НКВД областей командуючим, членам військових рад фронтів та з’єднань;
- доповідні, спецповідомлення, довідки, надіслані НКВД УРСР в інстанції та до органів влади й управління УРСР;
- спецповідомлення про настрої населення у зв’язку з початком війни;
- оперативні зведення НКВД УРСР за червень – грудень 1942 р.
- зведення НКВД УРСР про очистку звільненої від німецьких окупантів території УРСР;
- щоденні повідомлення в інстанції, до органів влади та управління УРСР про оперативний стан на звільнених територіях УРСР;
- доповідні, спецповідомлення, оперативні зведення про дії загонів УПА на території звільнених областей УРСР;
- справи з документами про виселення людей із західноукраїнських земель;
- документи про роботу опергруп НКВД УРСР у звільнених областях УРСР;
- акти роботи контрольно-інспекторських груп НКВД із перевірки оперативно-слідчої роботи районних відділів НКВД УРСР.


Документи післявоєнного періоду (1945–1955 рр.) містять:
- постанови та розпорядження РНК–РМ УРСР;
- вказівки та директиви НКГБ–МГБ–МВД–КГБ при РМ СРСР щодо оперативної діяльності;
- вказівки та директиви НКГБ–МГБ–МВД–КГБ при РМ УРСР по лініях роботи та щодо оперативної діяльності;
- протоколи та стенограми нарад керівного складу МГБ–МВД–КГБ при РМ УРСР про оперативну діяльність та напрями роботи;
- спецповідомлення, доповідні, довідки в інстанції, органи влади та управління УРСР про оперативну діяльність, стан промисловості, сільського господарства, транспорту; заходи щодо боротьби з «антирадянськими елементами», шпигунами розвідок іноземних держав, розшуку державних злочинців;
- зведення про очистку території УРСР від «ворожого елементу»;
- особисте листування керівництва МВД–КГБ УРСР з інстанціями, партійним керівництвом КП(б)У–КПУ;
- директиви, вказівки НКГБ–МГБ–МВД–КГБ при РМ СРСР щодо боротьби з підпіллям ОУН і УПА;
- директиви, вказівки НКГБ–МГБ–МВД–КГБ при РМ УРСР щодо боротьби з підпіллям ОУН і УПА;
- протоколи та стенограми оперативних нарад керівного складу МГБ УРСР про боротьбу з підпіллям ОУН і УПА;
- доповідні, спецповідомлення, довідки в інстанції та до органів влади і управління УРСР про боротьбу МГБ–МВД УРСР з підпіллям ОУН і УПА;
- оперативні щомісячні та декадні зведення про боротьбу управлінь МГБ–МВД УРСР у західних областях з підпіллям ОУН і УПА;
- оригінали листівок, відозв, документів ОУН, здобутих у ході чекістсько-військових та агентурно-бойових операцій у західних областях УРСР;
- документи про підготовку, проведення та реалізацію рішень Об’єднаного собору РПЦ–УГКЦ 1946 р.;
- документи про розслідування діяльності керівництва МВД УРСР у березні – липні 1953 р.


Документи періоду 1960-х – 1991 рр. містять:
- плани роботи КГБ при РМ УРСР на рік (з 1954 р.);
- протоколи засідань колегії КГБ при РМ УРСР – КГБ УРСР;
- справа з матеріалами загальної наради керівного складу органів КГБ при РМ СРСР та союзних республік (Київ, 5–6 серпня 1971 р.);
- справа з матеріалами наради керівників органів КГБ при РМ УРСР та управлінь КГБ в областях (Київ, 24–26 лютого 1971 р.);
- справи з доповідними та листуванням управлінь КГБ областей про збитки та людські втрати в УРСР внаслідок німецької окупації 1941–1944 рр.;
- доповідні, інформаційні та спецповідомлення в ЦК Компартії України, до органів влади й управління УРСР про оперативно-слідчу роботу органів і підрозділів КГБ при РМ УРСР, КГБ УРСР щодо перебування іноземців в Україні, про боротьбу з дисидентами, угрупованнями українських націоналістів в Україні, закордонними центрами українських націоналістів, про боротьбу з сіоністськими елементами та кримськотатарськими автономістами; про надзвичайні події у промисловості, сільському господарстві, транспорті; про ліквідацію аварії на Чорнобильській АЕС;
матеріали про підготовку органами КГБ компрометуючих заходів проти представників антирадянських організацій;
- вилучені антирадянські матеріали;
- інформація про події в Чехословаччині 1968 р., в Угорщині 1956 р., в Польщі на початку 1980-х рр.;
- оригінали і копії документів, виготовлених зарубіжними антирадянськими центрами та членами антирадянських організацій і угруповань в УРСР;
- документи про узагальнення досвіду агентурно-оперативної роботи КГБ при РМ УРСР.